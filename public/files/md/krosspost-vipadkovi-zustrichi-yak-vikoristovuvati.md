---
title: 'Кросспост - Випадкові зустрічі: як використовувати?'
date: '2022-07-17'
categories:
  - 'krossposty'
---

![](https://cyborgsandmages.com/wp-content/uploads/2022/07/071722_2352_1.png)

_It's a dangerous business, Frodo, going out of your door,' he used to say. 'You step into the Road, and if you don't keep your feet, there is no telling where you might be swept off to.'_

Frodo Baggins

J.R.R. Tolkien, Three Is Company, The Fellowship of the Ring

Сьогодні я хочу підняти цікаву тему і розглянути один інструмент в репертуарі майстра який викликає дуже багато запитань - випадкові зустрічі.

Одразу підкреслю, що я буду говорити про них в контексті традиційних ігор, що мають центральний сюжет і сфокусовані на історії. У випадку hexcrawl або west marches ігор випадкові зустрічі стають одним з центральних елементів ігрового процесу, тому залишимо це для окремої статті.

Отже, чи варто використовувати випадкові зустрічі і якщо так - то як саме? Багато майстрів, дивлячись на таблички зустрічей в офіційних пригодах або обирають зустріч вручну замість кидку, або ж не користуються ними взагалі - у них виникає відчуття, що це пуста трата часу яка ні на що не впливає.

Це відчуття часто є правильним - дійсно, кидати на табличку що суцільно складається з бойових зустрічей кілька разів за день подорожі або ж кожну годину перебування у загубленому місті призводить лише до нескінченних бойовок які забирають цінний ігровий час, не наближають групу до їх мети і виснажують гравців.

Призначення

Для чого взагалі майстри використовують цей інструмент? Відповідь є дуже простою: таблички випадкових зустрічей роблять гру більш непередбачуваною і цікавою для **вас** як **майстра**. Вони дозволяють вам відпустити контроль і залишити деякі речі на рішення кубів.

Прикладів безліч:

- Чи зустрінуть сьогодні герої монстрів при подорожі через небезпечні пустоші?
- Чи прийдуть за героями головорізи злодія, що на них полює?
- Чи стануться у героїв проблеми через те, що вони подорожують на краденому кораблі?
- Чи буде напад на табір героїв сьогодні вночі?
- і т.д.

Інколи майстер знає з абсолютною впевненістю відповіді на питання вище. Може бути так, що у нього немає часу на додаткові зустрічі просто зараз, бо близиться кінець ігрової сесії або навіть важливої арки. В такому разі майстер просто бере контроль і пропускає непотрібні сцени. Але якщо у майстра є час і він хоче віддати відповідь на одне з питань вище на розсуд кубів - в гру вступають таблиці зустрічей.

Якщо мова йде про **публікацію** пригод, таблички випадкових зустрічей забезпечують реіграбельність пригоди для різних груп і збільшують її цінність.

Якщо ж говорити про **гравців**, то випадкові зустрічі створюють відчуття подорожі (цікава подія по дорозі з точки А в точку Б - гарантія, що ця дорога запам'ятається). Вони також уособлюють собою небезпеку навколишнього світу. Достатньо вийти за поріг домашньої бази у дику місцевість - і ти ніколи не знаєш, що чекатиме там на тебе.

Вони впливають на поведінку персонажів і змушують враховувати небезпеку нападу при плануванні подорожей - так, сильно ранена група може не ризикнути йти через ліс вночі і прийняти пропозицію зупинитись на нічліг у підозрілої бабусі що живе поруч (вибір, який вони б не зробити якби не було небезпеки випадкових зустрічей).

Види зустрічей

Якщо розглядати офіційні пригоди, переважна більшість зустрічей в них є бойовими. Ситуація поступово покращується в останні роки, і виділяється на цьому фоні Wild Beyond The Witchlight, в якій майже всі зустрічі є небойовими.

Які ж бувають види загалом?

- **Бойові**: тут все просто, група зустрічає вороже налаштованих монстрів і вступає з ними у бій. Такій зустрічі можна додати цікавості, додавши ворожій групі ціль: це може бути будь-що від захисту території до крадіжки цінних речей. Також можна додати цікаве поле бою: край водоспаду, міст над прірвою чи зона дикої магії.
- **Соціальні**: група зустрічає торговця, загубленого пілігрима або ж друїда що охороняє навколишні ліси.
- **Дослідницькі**: це може бути шкатулка з пазлом, старовинна зруйнована башта або ж загублений лист.

Застосування

Як застосовувати цей інструмент? Зустріч є корисною для гри у наступних випадках:

- Зустріч має вплив на **сюжет**. Група отримує союзника чи винагороду або ж зустрічає посіпак одного зі злодіїв, що полюють за групою.
- Зустріч дає нову **інформацію**. Група перший раз зустрічає створіння що проживає в цьому регіоні, отримує шматочок інформації про навколишній регіон в результаті розмови з подорожніми чи знаходить пам'ятку що вказує на прадавню історію вашого світу.
- Зустріч має **наслідки**. Приклад: група подорожує до небезпечного підземелля і не має можливості відпочити. В таких умовах зустріч позбавляє їх частини ресурсів і робить бойовку складною. Або ж, група зустрічає фея що готовий заключити пакт - в такому випадку наслідки зустрічі будуть довготривалими і не обмежаться поточним днем.
- Зустріч додає в гру **фан**. Це може бути забавний неігровий персонаж, невеликий пазл, дослідження руїни з пасткою або ж тактично цікавий бій.

Якщо зустріч відповідає хоча б одному з наведених вище критеріїв, вона щось привносить в ігровий процес і є вартою того, щоб включити її в вашу табличку. Якщо ж ви працюєте з існуючою таблицею (наприклад, з офіційної пригоди) ви можете використати ці критерії щоб допрацювати зустріч до належного рівня.

Щодо того коли кидати на табличку - вирішувати вам, це дуже індивідуально і залежить від вашої кампанії і групи. Але загалом, при довгих подорожах одна зустріч в день є непоганим орієнтиром.

Інколи випадкова зустріч може вас врятувати - у випадку, якщо група просунулась далеко за межі підготовленого вами матеріалу і ви не знаєте, що робити решту сесії.

В такому випадку, невелика бойовка може бути тим, що потрібно - але всі поради зверху все ще варто враховувати. В такому випадку, ви ще подякуєте минулому собі за заздалегідь підготовлену бойовку :)

Створення таблиці випадкових зустрічей

Коли ви приступаєте до створення таблиці випадкових зустрічей, варто зробити її різноманітною - пропорції бою, соціалки та дослідження мають бути +/- рівними. Бажано, щоб у більшості зустрічей було кілька варіантів перебігу подій - наприклад, розмова з патрулем при неправильній поведінці може перейти в бій, або ж навпаки - бій з бандитами можна завершити просто відкупившись від них.

Далі буде декілька порад, що допоможуть вам сформувати таблицю:

1. Особливо яскраво запам'ятовуються зустрічі, що відбуваються в цікавих локаціях. Сильно виручити в цьому плані і подарувати натхнення можуть таблички Weird Locales і Monuments з Книги Майстра.
2. Подумайте які створіння зустрічаються в місцевості до якої прив'язана ваша таблиця. В нагоді стануть таблиці, прив'язані до типу місцевості з Xanathar's Guide to Everything.
3. Коли робите художній опис початку зустрічі, корисно буде знати на якій відстані дві групи можуть помітити одна одну - в нагоді стане табличка Encounter Distance з ширми майстра.
4. Випишіть основні риси ділянки ігрового світу, для якої ви робите таблицю. Подумайте які зустрічі найкраще можуть її розкрити. Наприклад, якщо ми говоримо про країну яку розриває війна між сторонниками короля та повстанцями, гравці можуть зустріти обидві групи - і в залежності від того на чиєму вони боці домовитись або ж вступити в бій. Також вони можуть побачити наслідки війни - зруйноване поселення, що неодноразово переходило із рук в руки.

Підсумок

Ми розглянули види випадкових зустрічей, їх використання та створення таблиць. Порада по використанню наостанок: при грі з таблицею в довгій кампанії не забувайте час від часу оновлювати її, замінюючи зустрічі що вже випадали на нові. Скоріше за все, події в вашій кампанії послужать вам хорошим джерелом натхнення для нових зустрічей - це можуть бути як старі супротивники, так і союзники що трапилися на шляху героїв. Це буде мінімальне зусилля з вашого боку, але реакція групи коли вони через багато сесій зустрінуть старих знайомих буде безцінною. **Наступного разу:** поговоримо про створення цікавих бойовок і битв з босами!

**Автор статті:** Євген Мокеєв

[**Пригоди автора**](https://www.dmsguild.com/browse.php?author=Eugene%20Mokeiev)
