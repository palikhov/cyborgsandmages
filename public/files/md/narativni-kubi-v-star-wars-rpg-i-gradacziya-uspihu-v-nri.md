---
title: 'Наративні куби в Star Wars RPG і градація успіху в НРІ'
date: '2022-08-11'
categories:
  - 'krossposty'
---

![](https://cyborgsandmages.com/wp-content/uploads/2022/08/081122_1958_1.png)

Доброго вечора! Сьогодні ми розглянемо як влаштовані наративні куби в Star Wars RPG, розберемось як вони допомагають майстру і гравцям створювати незабутні історії та як використовувати градацію успіху в НРІ загалом.

Star Wars RPG це настільно-рольова гра яка була створена Fantasy Flight Games на базі їх же системи Genesys. Вона дозволяє групі перенестись в далеку-далеку галактику і створювати там свої власні історії, роблячи ставку на кінематографічність, швидку дію і драму. Наразі система має три основні лінійки: Age of Rebellion, Edge of the Empire і Force and Destiny що нараховують вже кілька десятків випущених книг.

В системі багато захоплюючих механік що варті уваги - правила космічного бою, менеджмент відстаней, правила крафту, застосування Сили... Але ми зупинимось на тому, що лежить в самому серці системи - як відбуваються кидки та як визначається успіх.

Отже, які типи кубів і результатів використовує Star Wars RPG і за що вони відповідають?

Результати

![](https://cyborgsandmages.com/wp-content/uploads/2022/08/081122_1958_2.png)

**Успіх і невдача**

Це - найбільш очевидні і звичні нам по іншим системам результати. **Успіх** потрібен щоб досягти того чого хоче герой, **невдачі** нейтралізують **успіхи**. Для того щоб кидок вважався успішним, потрібен хоча б один не скомпенсований **успіх**.

**Перевага і загроза**

Отут все стає цікавіше. **Переваги** і **загрози** не впливають на успіх напряму, а дають додаткові бонуси / штрафи в залежності від їх кількості.

Скажімо, три **загрози** можуть означати що стається якась неприємна для персонажів ситуація - наприклад, якщо персонаж взламував комунікаційну панель, йому це вдається, але сліди злому стали очевидними для кожного імперця хто на неї подивиться. Або ж персонаж може просто отримати стрес рівний кількості **загроз** що в нього випали.

Щодо **переваг** - при достатній їх кількості персонаж може нанести критичну рану своєю зброєю, активувати додаткову здібність, допомогти союзнику, чи відновити свій стрес.

**Тріумф і відчай**

Це найбільш важливі результати в грі, аналог критичних успіхів і критичних провалів в інших системах. **Тріумф** - це успіх з додатковим сильним позитивним ефектом. **Відчай** - це провал з додатковим сильним негативним ефектом.

**Тріумф** - це критична рана чи зламана зброя опонента, а два тріумфи - навіть зламаний світловий меч! **Відчай** - це влучання в союзника або ж набої що раптово закінчуються посеред бою. Що найбільш цікаво, ці два результати можуть з'явитися під час **одного** кидка! І хоча **успіхи** та **невдачі** від цих двох результатів компенсують один одного, їх додаткові ефекти все ще вступають в силу одночасно.

Наприклад, персонаж стрибає з однієї будівлі на іншу. Він провалює свій кидок, але в пулі результатів має **тріумф** і **загрозу**. Це може означати, що він не отримує пошкоджень від падіння (за **тріумф**), але він падає через вікно прямо в офіс імперського офіцера (за **відчай**).

Типи кубів

**Куб здібності та куб складності**

![](https://cyborgsandmages.com/wp-content/uploads/2022/08/081122_1958_3.png)![](https://cyborgsandmages.com/wp-content/uploads/2022/08/081122_1958_4.png)![](https://cyborgsandmages.com/wp-content/uploads/2022/08/081122_1958_5.png)

**Зелений** куб здібності - це базова здібність персонажа, в якій він не має додаткового тренування. Гравець кидає кількість таких кубів рівну значенню його атрибута.

**Результати:** успіх і перевага.

**Фіолетовий** куб складності - це базова складність, що встановлена Майстром або ж визначена параметрами супротивника. **Результати:** невдача і загроза.

**Куб підтримки і куб ускладнення**

![](https://cyborgsandmages.com/wp-content/uploads/2022/08/081122_1958_6.png)![](https://cyborgsandmages.com/wp-content/uploads/2022/08/081122_1958_7.png)![](https://cyborgsandmages.com/wp-content/uploads/2022/08/081122_1958_8.png)

**Синій** куб підтримки - це бонуси від обставин або ж допомога союзників.

**Результати:** успіх і перевага.

**Чорний** куб ускладнення - це штрафи за умови навколишнього середовища або дії ворогів.

**Результати:** невдача і загроза.

**Куб майстерності і куб виклику**

![](https://cyborgsandmages.com/wp-content/uploads/2022/08/081122_1958_9.png)![](https://cyborgsandmages.com/wp-content/uploads/2022/08/081122_1958_10.png)![](https://cyborgsandmages.com/wp-content/uploads/2022/08/081122_1958_11.png)

**Жовтий** куб майстерності - це куб тренованої навички. Гравець кидає стільки жовтих кубів замість зелених, скільки пунктів він має у відповідній навичці.

**Результати:** успіх, перевага і тріумф.

**Червоний** куб виклику - це куб найважчих випробувань. Фіолетові куби перетворюються на червоні при сутичці з найсильнішими опонентами або ж при особливо складних перевірках.

**Результати:** невдача, загроза і відчай.

Пункти долі

**Пункти долі** - механіка, що додає завершуючий штрих в описану систему, а також інструмент **взаємодії** гравців і майстра.

Майстер може перевернути жетон долі на **темну** сторону, щоб підвищити складність кидка (перетворити фіолетовий куб на червоний) або ж внести ускладнення в історію.

Гравець зі свого боку може зробити те саме - перевернути жетон на **світлу** сторону і додати в історію аспект який працює на користь героям, або ж покращити свій кидок (перетворити зелений куб на жовтий).

Для чого все це потрібно?

З наративними кубами кожен кидок стає цікавим і унікальним. Навіть якщо ви не влучите в ціль, ви все ще можете відновити собі стрес. Або, наприклад, якщо випаде тріумф - значно вплинути на ситуацію, надавши допомогу вашим союзникам. А противник під час успішної атаки по вам може розкритись і підставитись під контрудар!

Порівняйте це з сухим «ти не попав по класу броні, твій хід завершується».

Крім того, оцініть скільки можливостей дає система для наративного опису успіху персонажа! Якщо успіх був на жовтому кубі - це роки тренувань і вправності що направляють руку персонажа в критичний момент. Якщо ж успіх був на синьому кубі - це втручання у події самої долі.

Але все має свою ціну. Щоб ця система працювала, і гравці, і майстер мають **генерувати** ідеї для наративного опису результатів. Книга правил дає деякі приклади що полегшать вам життя, але в цілому - все лишається на відкуп вашої спільної імпровізації.

Градація успіху в інших системах

![](https://cyborgsandmages.com/wp-content/uploads/2022/08/081122_1958_12.png)![](https://cyborgsandmages.com/wp-content/uploads/2022/08/081122_1958_13.png)![](https://cyborgsandmages.com/wp-content/uploads/2022/08/081122_1958_14.png)

А що робити, якщо в вашій системі не таке велике різноманіття можливих результатів і успіх чи провал зазвичай залежать від кидка одного кубика? Тут теж можливі певні варіанти.

Наприклад, в Dungeons & Dragons є опціональне правило, яке дуже рідко використовується. Воно дозволяє персонажам отримати **частковий** успіх за умови що провал був не більший ніж на 1-2 пункти. В такому випадку, персонаж може влучити, але впустити свій щит, долізти по мотузці до верху скелі, але зрозуміти що вона ледь-ледь тримає на собі його товаришів, і так далі. Разом з особливим результатом на критичному успіху чи критичному провалі це збільшує ваші можливості для наративного опису дій гравців.

(Хоча застосування цього правила під час бою явно підійде не всім майстрам і групам, використання його для важливих кидків в небойових стуаціях може піти на користь грі)

Також, деякі властивості створінь акцентують увагу на тому наскільки сильно був провалений кидок - зазвичай, це важливо для різноманітних отрут. Якщо персонаж провалив його занадто сильно (на 5 пунктів або більше), він втрачає свідомість або ж паралізується. Ніщо не заважає вам піти в зворотному напрямі і ввести додаткові ефекти для перевірок навичок, коли персонаж отримав успіх на 5 пунктів більший ніж необхідно. Наприклад, він отримує додатковий шматочок інформації або ж помічає ще одну деталь у сцені. В офіційних модулях потроху з'являються приклади такого дизайну. Наприклад, в Rime of the Frostmaiden і в Call of the Netherdeep є приклади описів сцен, де градація успіху або невдачі не менш важлива, ніж сам факт успіху чи невдачі. Звісно, навіть з усіма доповненнями вище ми все ще не можемо отримати ситуацію на кшталт успіху з сильною загрозою або невдачі з незначною перевагою. Але рішення існує, і ми поговоримо про нього наступного разу - це **виклики навичок**, коли замість одного кидка успіх чи невдача дії починають залежати від **серії** кидків.

Підсумок

Використовуючи градацію успіху, ви можете дати собі простір для наративного опису дій навіть в умовах одного-єдиного кидка. Також ви можете використовувати цю техніку в своїх пригодах, прописуючи різні ефекти в залежності від ступеня успіху для важливих кидків.

Якщо вас зацікавив опис центральної механіки Star Wars RPG - раджу спробувати зіграти в цю гру хоча б одну партію, щоб прокачати свої навички імпровізації!

**Наступного разу:** поговоримо про виклики навичок (skill challenges)!

**Автор статті:** Євген Мокеєв

[https://yevgenmokeyev.wixsite.com/rpgdesign/post/%D0%BD%D0%B0%D1%80%D0%B0%D1%82%D0%B8%D0%B2%D0%BD%D1%96-%D0%BA%D1%83%D0%B1%D0%B8-%D0%B2-star-wars-rpg-%D1%96-%D0%B3%D1%80%D0%B0%D0%B4%D0%B0%D1%86%D1%96%D1%8F-%D1%83%D1%81%D0%BF%D1%96%D1%85%D1%83-%D0%B2-%D0%BD%D1%80%D1%96](https://yevgenmokeyev.wixsite.com/rpgdesign/post/%D0%BD%D0%B0%D1%80%D0%B0%D1%82%D0%B8%D0%B2%D0%BD%D1%96-%D0%BA%D1%83%D0%B1%D0%B8-%D0%B2-star-wars-rpg-%D1%96-%D0%B3%D1%80%D0%B0%D0%B4%D0%B0%D1%86%D1%96%D1%8F-%D1%83%D1%81%D0%BF%D1%96%D1%85%D1%83-%D0%B2-%D0%BD%D1%80%D1%96)
